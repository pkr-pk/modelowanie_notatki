# Rozdział 2: Właściwe praktyki

## 2.5 Jakość danych

### 2.5.1 Wystarczające i wiarygodne dane 

Aktuariusz powinien rozważyć, czy dostępne dane są wystarczające i wiarygodne do wykonania usług zawodowych. Dane są wystarczające, jeśli zawierają informacje adekwatne do pracy. Dane są wiarygodne, jeśli są przedmiotowo precyzyjne. Jeżeli wystarczające i wiarygodne dane nie są dostępne, aktuariusz powinien postępować zgodnie ze wskazówkami zawartymi w pkt 2.5.5 poniżej.

### 2.5.2 Walidacja danych

Aktuariusz powinien podjąć uzasadnione kroki w celu sprawdzenia spójności, kompletności i dokładności wykorzystywanych danych. Możliwe kroki to między innymi:

* a. Uzgodnienie z zaudytowanymi sprawozdaniami finansowymi, zestawieniami obrotów i sald lub innymi stosownymi dokumentami, jeżeli są one dostępne;
* b. Przetestowanie danych pod kątem racjonalności w stosunku do zewnętrznych lub niezależnych danych;
* c. Przetestowanie danych pod kątem wewnętrznej spójności i spójności z innymi istotnymi informacjami; oraz
* d. Porównywanie danych z danymi za poprzedni okres lub okresy. Aktuariusz powinien opisać te kroki we wszystkich tworzonych raportach.

### 2.5.3 Źródła danych do założeń

W zakresie, w jakim jest to możliwe i właściwe przy ustalaniu założeń, aktuariusz powinien rozważyć wykorzystanie danych specyficznych dla organizacji lub podmiotu, dla którego świadczone są usługi zawodowe. W przypadku gdy takie dane nie są dostępne, istotne lub wystarczająco wiarygodne, aktuariusz powinien rozważyć dane rynkowe, dane z innych porównywalnych źródeł, dane dotyczące populacji lub inne opublikowane dane, odpowiednio dostosowane. Wykorzystane dane i dokonane korekty powinny być opisane we wszystkich raportach.

### 2.5.4 Modyfikacja danych

Aktuariusz powinien ujawnić we wszystkich raportach wszelkie modyfikacje danych przed ich użyciem (takie jak interpolacja, ekstrapolacja, korekta lub odrzucenie wartości odstających).

### 2.5.5 Braki w danych

Aktuariusz powinien wziąć pod uwagę możliwy wpływ wszelkich braków w danych (takich jak nieadekwatność, niespójność i niekompletność) na wyniki pracy. Braki, które prawdopodobnie nie będą miały istotnego wpływu na wyniki, nie muszą być dalej rozpatrywane. Jeżeli aktuariusz nie może znaleźć zadowalającego sposobu usunięcia braków, powinien rozważyć:

* a. Odmowę podjęcia lub kontynuowania świadczenia usług zawodowych;
* b. Współpracę ze zleceniodawcą w celu modyfikacji usług zawodowych lub uzyskania odpowiednich dodatkowych danych lub innych informacji; lub
* c. Z zastrzeżeniem zgodności z kodeksem etyki zawodowej, wykonanie usług zawodowych w najlepszy możliwy sposób i ujawnienie braków danych we wszystkich raportach (oraz wskazując potencjalny wpływ tych braków w danych).

## 2.10 Zarządzanie modelami

*Dla celów niniejszego punktu oraz podpunktów i. i j. pkt 3.2.2. wyraz „stosowanie” obejmuje wybór, tworzenie, modyfikowanie i przeliczanie modeli.*

Niniejszy punkt ma zastosowanie do wszystkich modeli stosowanych podczas wykonywania usług zawodowych, które wspierają podejmowanie decyzji. Zawiera wytyczne dla aktuariuszy dotyczące właściwego zarządzania modelami w celu zarządzania ryzykiem związanym ze stosowaniem modelu. Zarządzanie modelami jest ważne dla wszystkich modeli, od tych wykorzystujących proste arkusze kalkulacyjne, po te obejmujące złożone symulacje. Poziom zarządzania modelami powinien być proporcjonalny do ryzyka dla zamierzonych użytkowników wyników prac wynikającego z nieprawidłowych wniosków z wyników modelu. 

Aktuariusz stosujący modele powinien:

### 2.10.1 

Zapewnić, że ryzyka modelu zostały zidentyfikowane, ocenione i że istnieją odpowiednie działania mające na celu ograniczenie takich ryzyk, takie jak odpowiednia walidacja modelu, dokumentacja i kontrola.

### 2.10.2 

Mieć pewność, że została przeprowadzona odpowiednia walidacja modelu. Walidacja
modelu obejmuje ocenę, czy:
* a. Model jest dopasowany do zamierzonego celu prac. Kwestie, które aktuariusz powinien rozważyć, tam gdzie mają one zastosowanie, obejmują dostępność, poziom szczegółowości i jakość danych wejściowych wymaganych przez modele, adekwatność rozpoznanych powiązań oraz zdolność modelu do generowania odpowiedniego zakresu wyników wokół oczekiwanych wartości;
* b. Model spełnia specyfikacje; oraz
* c. Pełne lub częściowe wyniki modelu są powtarzalne lub czy jakiekolwiek różnice są objaśnialne.

Walidacja modelu powinna być przeprowadzona przez osobę (osoby), która nie tworzyła modelu, chyba że spowoduje to obciążenie niewspółmierne do ryzyka modelu.

### 2.10.3 

Rozumieć model, warunki, w których model jest adekwatny, w tym wszelkie ograniczenia modelu w stosunku do zamierzonego zastosowania, kontekst, w którym model zostanie zastosowany, sposób, w jaki zostaną dostarczone dane wejściowe modelu oraz oczekiwany sposób wykorzystania wyników. We wszystkich raportach aktuariusz powinien ujawnić stosowne ograniczenia i niepewności oraz w szeroki sposób rozumiane ich implikacje. 

### 2.10.4 

Mieć pewność, że istnieje odpowiednia dokumentacja projektu, struktury i działania modelu oraz warunków, w których jego zastosowanie jest adekwatne, w tym wszelkich ograniczeń modelu. Dokumentacja ta powinna zawierać, w stosownych przypadkach, zakres, cel, metodologię, jakość statystyczną, kalibrację i przydatność do zamierzonego celu prac oraz odzwierciedlać zmiany w modelu (o jeśli wystąpiły) dokonane przez aktuariusza. 

### 2.10.5

Mieć pewność, że model podlega odpowiednim procesom kontroli. W typowym przypadku, powinny one obejmować proces kontroli zmian, który: 
* a. Zapobiega nieautoryzowanym zmianom modelu; 
* b. Dokumentuje wszelkie dokonane zmiany i wszystkie istotne wpływy na model; oraz 
* c. Umożliwia wycofanie wszelkich zmian.

### 2.10.6

Wykorzystując wyniki przebiegu modelu:
* a. Być przekonanym, że spełnione zostały warunki zastosowania modelu;
* b. Być przekonanym, że do danych wejściowych i wyjściowych są zastosowane odpowiednie kontrole;
* c. Rozważyć, czy walidację modelu opisaną w pkt. 2.10.2. należy przeprowadzić w całości czy częściowo;
* d. Rozumieć, a w stosownych przypadkach, wyjaśnić istotne różnice między różnymi uruchomieniami modelu i być przekonanym, że istnieje odpowiedni proces kontroli uruchomień modelu. W przypadku modeli stochastycznych aktuariusz stosujący model powinien się upewnić, że wykonano wystarczającą liczbę uruchomień modelu i rozumieć znaczące różnice między poszczególnymi przebiegami modelu;
* e. Rozumieć wszystkie działania zarządu lub reakcje zarządcze przyjęte w modelu. We wszystkich raportach aktuariusz powinien ujawnić takie zakładane działania zarządu lub reakcje zarządcze (ang. management actions) przyjęte w modelu oraz ich szeroko rozumiane implikacje.
* f. Udokumentować, w stosownych przypadkach, ograniczenia, dane wejściowe, kluczowe założenia, cel zastosowania i wyniki modelu.